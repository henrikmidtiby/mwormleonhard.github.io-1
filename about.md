---
layout: page
title: Om mig 
permalink: /about/
---
Dette er Martin Worm-Leonhards hjørne af internettet.

Ude i den virkelige virkelighed er jeg retskemiker på SDU — heromkring er jeg (mest) universalnørd, hyggeonkel, kodehoved og en masse andre ting jeg ikke vil trætte jer med --- lige her.

Jeg er uddannet civilingeniør i kemi fra Aalborg Universitet, fra dengang hvor bjergene stadig var unge og varme og fra før gruppearbejde blev et beskidt ord (ca. 2004). Derfor tror jeg meget stærkt på tværfagligt samarbejde og projektarbejde som læringsværktøjer — både for undervisere og studerende.

I min studietid arbejdede jeg som kemishower, og der grundlagedes min trang til og glæde ved formidling (og ting der skifter farve og siger bang — ikke nødvendigvis samtidig, men det gør ikke noget).

Til hverdag arbejder jeg som retskemiker på retsmedicinsk institut på SDU, hvor jeg bl.a. er ansvarlig for analyser af biologisk materiale fra levende og døde, udvikling af nye metoder og forbedring af eksisterende.

Jeg er en glad nørd der gerne leger med og i virkeligheden, og holder af at gøre det for turens skyld, og så må jeg jo se hvor jeg ender — uanset om det er køkkenkemi, udvikling og optimering af undervisnings- eller demonstrationsforsøg, hyggekoderi og modellering, eller bare en mærkelig idé af arten "Hvor mange forskellige ting kan jeg måle med min mobiltelefon?

Jeg vil meget gerne forsøge at inficere resten af verden med min egen glæde ved og fascination af virkeligheden og den naturvidenskabelige metode og derfor holder jeg gerne foredrag for alt og alle der har lyst til at høre på mig, for at forsøge at forklare hvor fedt det egentlig er at være en nørd.


