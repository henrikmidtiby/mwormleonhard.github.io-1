---
layout: post
title: Er jeg en outlier?[1]
date: '2015-01-18T19:27:00.000+01:00'
author: Martin Worm-Leonhard
tags:
- Bagsiden af kuverten
- Statistik
modified_time: '2015-01-18T19:27:00.804+01:00'
blogger_id: tag:blogger.com,1999:blog-6363822545143881814.post-644926752356173026
blogger_orig_url: http://labnoter.blogspot.com/2015/01/er-jeg-en-outlier1.html
---

Før jul engang var jeg med til at designe og opsamle et lille datasæt til brug for en statistikforelæsning. Forsøgspersonerne var de tilstedeværende medlemmer af UNF Odense, og der blev lavet nogle fine eksempler ud fra det kun ganske let masserede datasæt.<br />Imidlertid var der én søjle i datasættet der sprang i øjnene, nemlig den der var mærket "Alder" og så sådan her ud: 27, 34, 19, 29, 24, 20, 25, 31, 20, 19, 20, 23.<br />Ja, det mig der er nummer 2 fra venstre, og i betragtning af at foreningen hedder Ungdommens Naturvidenskabelige Forening, så er det jo ikke så sært at jeg af og til griber lidt godmodig flak med ansigtet for at være den residente (og resistente) Gamle Prut(TM).[2]<br />Men er det egentlig rimeligt? Det er jo en god lejlighed til at nusse med lidt anvendt statistik på bagsiden af en kuvert.<br />Lad os alle regne...<br /><a name='more'></a><br />Lad mig først slå fast at jeg her kun agter at beskæftige mig med hvordan man kan bestemme om et datapunkt ER en outlier - altså om det adskiller sig så meget fra resten af data, at det risikerer at skævvride resultaterne eller på anden måde medføre et dårligere udkomme af undersøgelsen. Hvad man gør med outliere, når man har fundet dem - trækker dem om bag ved laden og skyder dem, giver dem en rask lille justeringsflad, capper dem til næststørste/-mindste værdi eller noget helt syvende - afhænger naturligvis af den enkelte applikation. Der er også mange forskellige kriterier for detektion af outliere, og jeg vil kun berøre nogle af de enkleste. Og når vi nu har fået CMY[3]-afsnittet af vejen så lad os komme til <strike>Skagen</strike> sagen.<br /><br />En klassisk parametrisk måde at afgøre om noget er en outlier er at se om punktet ligger mere end et vist antal standardafvigelser (ofte 3-5) fra middelværdien, men her antager man normalfordelte data, og i små inhomogene datasæt er der ikke altid ret meget information i middelværdier og varians. Og så er det en djævelsk besværlig størrelse at skulle regne ud i hånden, hvis man "bare lige skal...".<br /><br />I stedet er der andre, og lidt mere robuste, størrelser man kan bruge til at estimere variansen i sit datasæt, og dermed komme med et kvalificeret bud på om jeg er en outlier.<br /><br />Den første er IQR - InterQuartile Range. Altså hvor langt der er mellem de to kvartiler. Hvis man opskriver datasættet i stigende rækkefølge, så er første eller nederste (25%) kvartil den værdi man finder en fjerdel af vejen gennem rækken, og øverste kvartil (75%) er den man finder tre fjerdedele gennem rækken.<br /><br />Sorterer vi datasættet ovenfor får vi: 19, 19, 20, 20, 20, 23, 24, 25, 27, 29, 31, 34.<br /><br />Da der er 12 observationer er første kvartil nummer 12/4=3 og har værdien 20. Tredje kvartil er nummer 9 (3*12/4) og har værdien 27. Den interkvartile afstand bliver altså 27-20 = 7. Traditionelt angiver man grænseværdierne for outliere som første kvartil minus halvanden IQR og tredje kvartil plus halvanden IQR. De halvanden virker lidt tilfældigt valgt og er vist primært "Fordi <a href="http://en.wikipedia.org/wiki/John_Tukey" target="_blank">Tukey</a> Siger Det" (og fordi det har en tendens til at virke udmærket).<br /><br />I vores tilfælde får vi altså grænserne \(20-1.5\cdot 7=9.5\) og \(27+1.5\cdot 7=37.5\), og da vi ingen datapunkter har udenfor dette interval, så lader det til at jeg godt må være med i hulen lidt endnu - i hvert fald ifølge denne metode.<br /><br />En anden metode, som &nbsp;jeg selv sværger til, nok primært fordi den har det fedeste akronym, er baseret på Median Absolute Deviation[4] og denne størrelse er måske lidt sværere at sætte på formel uden det bliver lidt lysesort[6], men algoritmen er ret simpel.<br /><br />På samme måde som kvartilerne er medianen af data defineret som det midterste tal i rækken, og denne bruges ofte i såkaldt robust statistik i stedet for middelværdien, da den er mindre påvirket af eventuelle outliere.<br />Medianen er den midterste observation, eller hvis der, som her, er et lige antal, gennemsnittet af de to midterste, og har således værdien 23.5.<br />Man finder nu den absolutte forskel (altså uden fortegn) fra alle observationerne og til denne. Starter vi med bare at trække medianen fra det oprindelige datasæt får vi:&nbsp;3.5, 10.5, -4.5, 5.5, 0.5, -3.5, 1.5, 7.5, -3.5, -4.5, -3.5, -0.5.<br />Nu sløjfer vi fortegnene, og ordner dem i stigende rækkefølge:&nbsp;0.5, 0.5, 1.5, 3.5, 3.5, 3.5, 3.5, 4.5, 4.5, 5.5, 7.5, 10.5.<br />Så tager vi medianen af dette nye talsæt - middelværdien af værdi nummer 6 og 7 er "3.5" og vi har således MAD=3.5.<br /><br />I dette scenarie er den traditionelle grænse for outliere medianen plus/minus 5 gange MAD[7], og herved får vi intervallet \(23.5 \pm 5\cdot 3.5 = [6;41] \), og heller ikke her er jeg altså udenfor intervallet.<br /><br />Konklusion: På trods af alle tegn på det modsatte er jeg ikke en outlier i UNF Odense. I hvert fald ikke aldersmæssigt.<br /><br />\Worm<br /><br /><hr />[1]: Ja, det er der jo vist nok mange subjektive meninger om, men lad os nu forsøge at holde os til videnskaben...<br />[2]: Adskillige mener at på mystisk timey-wimey-wibbely-wobbely vis så har jeg ALTID været en gammel prut. Men da mine øvrige funktionsbeskrivelser i foreningen inkluderer "Orakel" og "Universalnørd" og "Hyggeonkel", så kan vi alle leve med tingenes tilstand.<br />[3]: Akronymet kan oversættes til "Tildæk mit æsel" på engelsk.<br />[4]: MAD, I tell you! MAAAAAAD![5]<br />[5]: Worm kigger op.... Ja, hvem ville mig noget?<br />[6]: Sædvanligvis er det kun skipister der kan blive mørkesorte. Det er klassen lige under "spild af god højde"<br />[7]: På grund af årsager. Udledningen/rationalet overlades til den vågne l[æø]ser.