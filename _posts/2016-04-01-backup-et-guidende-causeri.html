---
layout: post
title: Backup - et guidende causeri
date: '2016-04-01T17:12:00.000+02:00'
author: Martin Worm-Leonhard
tags:
- Backup
modified_time: '2016-04-01T17:12:07.670+02:00'
blogger_id: tag:blogger.com,1999:blog-6363822545143881814.post-8220602704737436875
blogger_orig_url: http://labnoter.blogspot.com/2016/04/backup-et-guidende-causeri.html
---

Som det jo formodentlig befalder alle, der er af den nørdede overbevisning, en gang i mellem har jeg også haft min ration hændelser med familie, venner, studiekammerater, hamstre og lignende, hvor jeg mere eller mindre desparat får at vide at "computeren spiste mine lektier/artikel/opgave - og jeg gjorde altså ikke noget".<br /><br />Herefter er mit standardspørgsmål altid: "Har du ikke en backup?"[1]<br />Når så gerningspersonen bryder sammen og tilstår at de har de ikke (for så ville det jo ikke være et problem) så er det jo på tide at begynde at forhandle om hvad deres data egentlig er værd.[2]<br /><br />Du vil måske indvende at det er at føje spot til skade, når nu personen står i så presset en situation, at begynde at grille vedkommende med et spørgsmål, som jeg jo allerede kender svaret på.<br />Og du vil have ret. Men jeg håber, mod bedre vidende, hver gang at DENNE gang synker det ind.<br /><br />Backups er vigtige. Den bedste backup er den man aldrig får brug for, javist, men man betaler jo heller ikke forsikring på sit hus fordi man REGNER med at taget flyver af. Det er bare så utroligt rart at have, HVIS det sker.<br /><br />Men nu er det vist på tide at jeg kravler ned af min høje hest (inden den taber mig), og fortæller dig hvad du kan, skal og bør gøre for aldrig at miste data igen!<br /><br /><a name='more'></a>Lad os først få det af vejen - den traditionelle, og stadigt fornuftige huskeregel for backups hedder 3-2-1:<br /><br /><ul><li>3 forskellige kopier</li><li>2 forskellige medier</li><li>1 af kopierne opbevares et andet sted&nbsp;</li></ul><br />Det lyder svært at leve op til, men har du missionskritiske data, fx alle dine analyser til dit speciale, så er der altså ikke noget der slår det.<br /><br />Hvordan du realiserer det i praksis er naturligvis afhængigt af dine datas art og mængde. Et realistisk setup kunne være:<br />Du har din pc, som du arbejder på til hverdag. Den har SSD. Det er en kopi og ét medie.<br />Hver nat tager den automatisk backup til din netværksharddisk der skriver på roterende rust - også kendt som en almindelig harddisk - det er endnu en kopi og endnu et medie.<br />En gang om ugen kører du det hele ud på en usb harddisk eller SSD/Flashdisk, som du afleverer ude ved dine forældre, når du alligevel skal til middag om søndagen. Det er endnu en kopi, muligvis endnu et medie, og en kopi der opbevares et andet sted.<br /><br />Se? Så er den ged barberet - Det er jo ikke så svært? Og selvom hele huset brænder ned, så mister du højst en uges arbejde. Det er naturligvis træls, men ikke uoverkommeligt eller altødelæggende.<br /><br />Nu kan jeg så allerede høre alle indvendingerne - at det er svært, at det tager tid, at det er meget arbejde, at det er svært at huske, og at det føles overflødigt, fordi man først savner det den dag man virkelig savner det.<br /><br />Her må jeg atter engang hive forsikringsanalogien frem og sige - betragt det som en investering i din egen sikkerhed og tryghed.<br /><br />Der er programmer, både gratis og betalte der kan hjælpe en med at sætte det hele op, og huske det. Der er ingen undskyldning. bare kom i gang.<br /><br />Nåja, og huske at teste om din backup faktisk virker. Mindst én gang om året bør du teste om du kan genetablere alting fra dine kopier - ligesom med test af HPFI-relæer. Den værste backup er den man tror man har, men som ikke virker - det er falsk tryghed. Hvordan du gør det, afhænger jo også af din løsning - men mange programmer har en "test data / sammenlign arkiv med harddisk"-funktion.<br /><br />Men - jeg ved jo godt at det sjældent går som nørden blogger, så her er også mit forslag til en minimumskonfiguration.<br /><br /><h2>Det du som minimum skal gøre nu</h2><div>Få dig en <a href="http://www.dropbox.com/" target="_blank">dropbox-konto</a>[3]. Så kan du opbevare op til 2GB filer gratis, med 30 dages fuld versionshistorik og undo-funktion, uanset hvad du gør ved dine filer. 2GB burde være nok til de fleste vigtige dokumenter og filer, og så kan du endda også få synkroniseret dit arbejde mellem alle dine computere og dine staveplader og din debilxylofon uden problemer.</div><div><br /></div><div>Ydermere så kan du få "undo" funktion med versionering af dine filer på minut-skala, mulighed for at samarbejde med fætter Klaus om festsangen til faster Odas fødselsdag og meget mere.&nbsp;</div><div><br /></div><div>Det er ikke en sand backup, men det er med god tilnærmelse "endnu en kopi, på endnu et medie, opbevaret offsite" - og den opdaterer altid, helt automatisk. Du bør naturligvis stadig have mindst én "rigtig backup" også, men det er da en god start![4]</div><div><br /></div><div>Er 2GB for lidt, fordi du har mange billeder af katten eller (børne)børnene? Så kan du for 100 USD om året få lov at lagre 1TB - altså 1000GB i dropbox. Det burde være nok!</div><div><br /></div><div>Hvis du vil være lidt mere sikker, så kan du for yderligere 40 USD tilkøbe et helt års filhistorik. Så har du altså et helt år til at opdage at &nbsp;noget er gået galt og få det genetableret.</div><div><br /></div><div>Er 100-150 USD for meget om året? Vil du ikke gerne betale 6-700 bananer om året for at alle billederne af familiens seneste vidunder ikke forsvinder, når du taber dit glas Pinot Gris ned i din bærbare?&nbsp;</div><div><br /></div><div>Hvis du ikke er villig til det, og heller ikke er villig til at gøre arbejdet for at lave din backup selv, så er alle nørder i hele verden berettiget til at kigge medlidende på dig og sige. "Synd - men det var du selv ude om", når du desparat forsøger at genskabe videoen af lille Olferts første rugbrødsgylp.&nbsp;</div><div><br /></div><div>Tid og penge kan som bekendt veksles til hinanden, og bare fordi vi er nogle flinke fyre der faktisk KAN "finde ud af computere" betyder de ikke at vi synes det er sjovt at bruge en aften på at løse et problem der aldrig burde være opstået. Faktisk tværtimod. Vi gør det alligevel, fordi vi godt kan lide jer (og endnu bedre kan lide øl og/eller kage), men det er sgu ikke fordi "vi synes jo det er så sjovt at rode med".</div><div><br /></div><div>-"Hvad skal vi lave i morgen aften, Brain?"&nbsp;</div><div>-"Det samme som vi laver hver aften, Pinky - forsøge at overtage verdensherredømmet! (og tage backup af vores planer!)"</div><div>\Worm</div><hr /><br />[1]: Jeg forsøgte for nylig at lave en lille uofficiel spørgeskemaundersøgelse &nbsp;af folks backupvaner, men fik desværre ikke svar nok til at jeg vil kalde det data.<br />[2]: Nej, jeg er faktisk ret flink og hjælpsom, men der er ofte faldet øl af bagefter.<br />[3]: Ja, der er mange alternativer, nej, jeg får ikke reklamekroner - men min erfaring er af dropbox altid virker og altid gør det den skal.<br />[4]: Husk, som altid, at læse alle betingelserne, og overvej om du kan accptere dem, inden du opretter en konto.